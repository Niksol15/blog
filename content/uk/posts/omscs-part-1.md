---
title: "Магістратура ТОП-10 вишу США за 7k доларів (частина 1)"
date: 2025-12-23
description: "Огляд онлайн CS магістратур та вимог до вступу в OMSCS"
tags: ["OMSCS", "Georgia Tech", "Computer Science", "Освіта", "Магістратура"]
categories: ["Освіта"]
series: ["OMSCS"]
---

*Цей допис оригінально опублікований на DOU у грудні 2024 року*

У серії дописів ділюсь своїм досвідом вступу в OMSCS - онлайн Computer Science магістратуру в Georgia Tech - і враженнями від навчання. Тут буде як корисна інформація для тих, хто розглядає онлайн CS магістратури, так і багато власного досвіду з суб'єктивними думками і [англіцизмами](https://www.youtube.com/watch?v=3W40tBACFbI).

Цей пост - огляд онлайн магістратур і вимоги до вступу.

## Чому OMSCS

Ще на 1 курсі універу я прочитав статтю про магістратуру за ціною кави. Там автор порахував, що день навчання на OMSCS коштує як кава в Starbucks, що, погодьтесь, виглядає дуже привабливо для американського диплому у відносно відомому виші.

### Українська державна CS освіта

*Пропустіть цю секцію, якщо вам не цікаві проблеми вітчизняної вищої освіти.*

Бакалавра комп'ютерних наук я отримував на кубіку (Факультет Комп'ютерних наук і кібернетики КНУ Шевченка). Якщо на молодших курсах я отримував багато задоволення від навчання, то на старших з цим було набагато гірше.

По-перше, на 2 курсі я почав працювати на дуже крутому проекті в GlobalLogic, на якому провів 3 з половиною роки і став з трейнішки мемним 21-річним сіньйором (заохочую вас написати комент про те, що не може бути 20-річних сіньйорів, і взагалі зараз інфляція тайтлів в українському айті, а щоб бути сіньйором треба мати мінімум 10 років досвіду). Це означає, що міг витрачати свій час заробляючи гроші, а не оцінки для стипендії в розмірі 1400 гривень.

І це розповсюджена ситуація. Активні й шарящі студенти починають працювати ледь не з першого курсу, бо всі хочуть заробляти гроші і набиратись досвіду в індустрії тут і зараз, а не через 4 роки.

По-друге, поступово предмети стають дуже специфічними, і у тебе немає змоги від них відмовитись. Тобто у тебе немає вибору, окрім як вчити те, що тобі дають, а дають всім однакове, незалежно від вподобань. Ну як, вибір є, але зазвичай це вибір між двома назвами одного і того ж предмету. У випадку КН на кубіку, єдиний реальний вибір - це вибір між кафедрами на 3 курсі, від якого в семестрі залежить 1–3 предмета. Це вибір між:

1. чіловими предметами
2. алгоритмікою, ML, криптографією (я обрав це)
3. займатись веб-розробкою, але на парах в універі

Ці дві проблеми працюють у синергії. Тобто коли тобі дають нецікавий для тебе предмет, у тебе немає мотивації себе пересилювати і розбиратись, і ти просто йдеш приділяти час роботі. Таким чином, більшість знань, які надаються універом, проходять повз більшості студентів (включаючи мене).

Хочу зробити ремарку, що я не вважаю кубік поганим факультетом. Я не жалкую, що отримав тут бакалавра і обрав би КН на кубіку ще раз. По-перше, через нетворкінг - я вважаю, що на кубіку вчаться одні з найкрутіших людей. По-друге, незважаючи на ситуацію, яку я описав, періодично з'являється можливість вчити дуже цікаві предмети, які викладають дуже круті викладачі. Єдина проблема - вчасно помітити це, а не на екзамені, коли ти закриваєш предмет на 60, бо ти пропустив всі пари.

Отже, незважаючи на те, що я б обрав кубік для бакалаврату ще раз, я був неготовий обирати його для магістратури, як і будь-який інший факультет у державному виші в Україні. Як показали відгуки від колишніх однокурсників, які продовжили навчання, я зробив правильний вибір. Я почав глибше цікавитись іншими можливими варіантами.

## Альтернативи

Почнемо з моїх вимог до магістратури:

- Повністю онлайн і асинхронна, щоб я міг легко поєднувати навчання з full-time роботою
- Має коштувати адекватних грошей
- Має бути у відомому респектабельному університеті, щоб посилити моє CV
- Має бути можливість проходження магістратури перебуваючи в Україні, бо у мене немає бажання виїжджати
- Має бути широкий вибір предметів

Як виявилось, станом на зараз з'явилась велика кількість онлайн магістратур, особливо в США. OMSCS була першою, і її успіх дав поштовх великій кількості аналогічних програм.

Коротко про Master of Science in Computer Science: рейтинг CS програм в різних університетах можна подивитись тут:

- [topuniversities](https://www.topuniversities.com/university-subject-rankings/computer-science-information-systems) - з усього світу
- [usnews](https://www.usnews.com/best-graduate-schools/top-science-schools/computer-science-rankings) - Graduate програми в США
- [csranking](https://csrankings.org/#/index?all&us) - тільки США, але можна виставити фільтри по конкретній області CS

Загалом, майже у кожному випадку треба пройти близько 10 предметів в майже довільному темпі.

Отже, що ми маємо станом на зараз:

1. **[Stanford](https://online.stanford.edu/programs/computer-science-ms-degree)** - тут не виникає питань щодо репутації, але ціна в 70k$ за диплом робить цей варіант не актуальним. Що насправді шкода, бо мені сподобалось проходити MOOCs по криптографії і компіляторам від Стенфорду.

2. **[Johns Hopkins](https://ep.jhu.edu/programs/computer-science/)** - ситуація аналогічна, але ціна вже 53k$.

3. **[University of Illinois Urbana-Champaign](https://siebelschool.illinois.edu/academics/graduate/professional-mcs/online-master-computer-science)** ([Coursera](https://www.coursera.org/degrees/master-of-computer-science-illinois)), скорочено UIUC MCS. Ціна вже 20k–24k, що вже стає більш реальним. Додатково, є широкий вибір із 22 дисциплін.

4. **[University of Texas at Austin](https://cdso.utexas.edu/mscs)**, програма відома як MSCSO. Ціна рівно 10k за 10 предметів, що вже дуже приємно. Вибір більш обмежений, всього 18 предметів. Є схожі програми, але заточені специфічно під Data Science: [MSDSO](https://cdso.utexas.edu/msds) і AI: [MSAIO](https://cdso.utexas.edu/msai).

5. **[GaTech](https://omscs.gatech.edu/)**, програма відома як OMSCS. Ось ми і добрались до справжнього скарбу. Це найстарша, наймасовіша онлайн MSCS програма. Ціна приблизно 7k за весь диплом. Є можливість обрати з майже 70 предметів на будь-який смак!

Цей список не повний, є багато інших програм. Для пошуку можна скористатися [Coursera](https://www.coursera.org/degrees) та [EdX](https://www.edx.org/search?tab=degree-program&page=1&subject=Computer+Science). Для вибору рекомендую дивитися відгуки на Reddit і відео на YouTube.

Щодо вищенаведеного списку, загалом найпопулярніші зараз програми - це OMSCS, MSCSO, UIUC. Враховуючи такі фактори як ціна та різноманітність дисциплін, очевидним вибором для мене є OMSCS, на другому місці - MSCSO.

Хочу відзначити, що якби я цікавився специфічно ML/DS/AI, я б можливо обрав UT at Austin, бо:

1. Це один з найтоповіших універів, якщо розглядати саме DS
2. Різноманітність предметів не так впливає, бо ти й так вчиш те, що тебе цікавить
3. Різниця в 3k$ не так і суттєва для цілої програми

## Про OMSCS і вимоги для вступу

В GaTech, окрім OMSCS, є ще окремі програми по дата аналітиці [OMSA](https://pe.gatech.edu/degrees/analytics) і по кібербезпеці [OMSC](https://pe.gatech.edu/degrees/cybersecurity). Але я розкажу специфічно про OMSCS. Наперед рекомендую полазити в інтернеті на тему OMSCS, особливо на [Reddit](https://www.reddit.com/r/OMSCS/).

Є вибір із великої кількості [предметів](https://omscs.gatech.edu/current-courses). Треба пройти 10 із них, але пройти рандомні 10 не вийде. По проходженню 10 мають бути виконані вимоги однієї із [6 спеціалізацій](https://omscs.gatech.edu/specializations). Найпростіший спосіб у цьому розібратись - натикати собі програму в [цьому планері](https://omscscourseplanner.com/).

Порядок проходження теж важливий. За перший рік треба пройти 2 foundational курси (вони помічені зірочкою в списку) на оцінку не менше ніж B. Якщо у вас не вийде, ви просто будете обмежені у виборі предметів, поки не виконаєте цю умову.

Додаткове уточнення: навчальний рік складається з 3 семестрів - Spring, Summer, Fall. Не можна пропускати більше 2 семестрів підряд. На проходження програми відводиться 5 років. Всюди рекомендується починати проходити по 1 предмету за семестр. Як показала практика, це правильна порада.

Сподіваюсь мені вдалося розрекламувати програму, тому тепер ми поговоримо про вимоги до вступу. Вимоги описані [тут](https://omscs.gatech.edu/admission-criteria).

1. **Диплом бакалавра** у сфері комп'ютерних наук або суміжній із середнім балом 3.0+ з 4.0, що відповідає десь 82+ по 100-бальній шкалі. **АЛЕ!** Не замучуйтесь, якщо ця вимога не виконана - на OMSCS вчиться багато людей без профільної CS освіти, або з середнім балом меншим за 3.0. Просто під час вступу такі заявки будуть розглядатись case-by-case.

2. **IELTS або TOEFL** на рівень C1. Більш детально [тут](https://grad.gatech.edu/degree-programs/computer-science-online). На жаль, з цим все строго і цю вимогу ніяк не обійти.

3. **3 рекомендаційних листи.** Бажано, щоб вони були від викладачів, які викладали у вас на бакалавраті. Якщо ж ви дід і отримали бакалавра вже дуже давно, то підійдуть листи від ваших керівників. Єдиний момент - вони мають хвалити ваші CS знання і вміння, а не готовність вночі фіксити поламаний prod.

4. **Резюме і заповнена форма** з питаннями, але це вже дрібниці.

Все! Якщо ці вимоги виконані і ви заплатили символічний application fee (десь 70 доларів), то ви майже гарантовано вступили. Тут майже немає відбору, це як масовий MOOC - люди просто відсіюються по ходу програми.

**Важливий факт:** по закінченню ви отримаєте диплом, аналогічний до дипломів, які GaTech видає on-site студентам. Також GaTech наголошує, що онлайн програма нічим не відрізняється від on-site, і щоб отримати диплом, треба буде суттєво напрягтись.

---
