---
title: "Магістратура ТОП-10 вишу США за 7k доларів (частина 2)"
date: 2025-12-26
description: "Мій досвід вступу в OMSCS: IELTS, документи, рекомендаційні листи"
tags: ["OMSCS", "Georgia Tech", "Computer Science", "Освіта", "Mагістратура"]
categories: ["Освіта"]
series: ["OMSCS"]
---

*[Частина 1: Огляд програм](/posts/omscs-part-1/)*

*Цей допис оригінально опублікований на DOU у січні 2025 року*

Це друга частина серії про OMSCS. В цьому пості розкажу про свій досвід вступу - від підготовки до IELTS до отримання листа про зарахування.

Коротко нагадаю, що [треба для вступу в OMSCS](https://omscs.gatech.edu/admission-criteria):

1. IELTS Academic або TOEFL iBT на рівень C1
2. Диплом бакалавра комп'ютерних наук із середнім балом 3+/4 (82+/100)
3. 3 рекомендаційних листи
4. Заповнена вступна форма і оплачений application fee

## Таймлайн

Основний момент про який треба знати - це те, що документи треба подавати дуже заздалегідь. Я вступав на осінній семестр 24 року, який починається в кінці серпня. [Дедлайн](https://omscs.gatech.edu/deadlines-decisions-requirements-and-guidelines) подачі документів - 1 березня того ж року. Якщо ж ви вступаєте на весняний семестр, який починається на початку січня, то дедлайн подачі документів - 15 серпня попереднього року. На літній семестр вступати не можна, тому майте це на увазі.

## IELTS

Почнемо, як виявилось, з найцікавішого - з англійської. Вимоги наступні:

**TOEFL Requirements**

- Internet-based: 100, with minimum section scores of 19

**IELTS Academic Requirements**

- 7.5 Overall Band score
- 6.5 Reading
- 6.5 Listening
- 6.5 Speaking
- 5.5 Writing

У мене все життя було погано з англійською. В табелі взагалі стоїть 8/12, і на першому курсі університету я був в Pre-Intermediate/Intermediate групі, пари в якій я майже всі пропустив. Після цього були спроби виправити ситуацію, але вони не були системними. Отже, врешті-решт, бакалавріат я закінчив з дуже гарним словниковим запасом, але з майже ніякою граматикою. Я міг нормально говорити, у тому сенсі, що я доносив свою думку, але граматику я обирав інтуїтивно, ледь не рандомно.

Знаючи, що у мене до дедлайну майже 9 місяців, я вирішив пару місяців відпочити, а готуватися вже з вересня. Але врешті почав я готуватися в кінці вересня)

Я вирішив спочатку підтягнути загальний рівень англійської, і вже потім готуватися специфічно до TOEFL/IELTS. Загалом сенсу в цьому небагато, тому якщо ви в такій ситуації, то починайте готуватись паралельно з підвищенням рівня.

Для цього я обрав школу [First Cambridge Center](https://cambridge.ua/uk/company/) (не реклама). Мій рівень оцінили десь в B1+/B2-. Я одразу сказав, що мені треба граматика і я хочу персональні заняття. Незважаючи на це, спочатку мені намагались продати групові заняття, бо вони більш вигідні будь-якій онлайн школі. Я все ж таки сходив на одне, бо воно було безкоштовне. Очевидно такий формат мені не підійшов - він більше підходить для людей, яким треба розговоритись, а не швидко підтягнути граматику.

Після цього я ходив на індивідуальні заняття. Відгук наступний: викладачі працюють по готовим презентаціям, розробленими школою, через що можливості індивідуалізації підходу обмежені. Проте викладачі привітні та мають хороші знання мови. З підготовкою до IELTS у нас щось не пішло.

Тому в кінці грудня 23 року я почав паралельно готуватися специфічно до IELTS з іншим репетитором, якого мені порекомендувала дівчина. В кінці січня 24 року я припинив заняття в First Cambridge Center і далі готувався вже тільки з репетитором. В цілому це вийшло набагато дешевше, та, що найголовніше, ефективніше. Сам іспит я здавав у кінці лютого 24 року.

### IELTS vs TOEFL

Основна різниця - speaking в TOEFL відбувається з комп'ютером, а в IELTS - з людиною. Тут вже питання, кому як зручніше, але майте на увазі: якщо в TOEFL ви затупите і не будете знати, що казати, то це фініш. В IELTS speaking проходить у форматі розмови, і у випадку затупу екзаменатор просто задасть вам наступне питання. Звісно, затуп вплине на оцінку, але не так критично.

Це не вся різниця між TOEFL і IELTS - можете прочитати про це більше в інтернеті. Але я вважаю, що саме формат speaking є визначальним.

### Більше про IELTS Academic

Треба розуміти, що високий рівень володіння англійською мовою не гарантує високий бал на IELTS. Всього є 4 секції:

- Listening
- Reading
- Writing
- Speaking

Кожна оцінюється від 1 до 9 з кроком 0.5. Listening, Reading та Writing складаються за один раз, Speaking складається окремо, можливо в інший день (я б рекомендував записатись на різні дні).

### Listening

40 питань, які розбиті на 4 частини:

- Частина 1 - повсякденний діалог
- Частина 2 - повсякденний монолог
- Частина 3 - діалог на тему education and training
- Частина 4 - монолог на академічну тему

30 хвилин з невеликими перервами ви слухаєте записи, після цього вам дається 10 хвилин перевірити себе і дописати, що недописано. Основна складність - всі записи ви слухаєте тільки 1 раз, тому відповідати треба на ходу і у вас немає багато часу думати.

Тут дуже важлива практика. Цю частину легко тренувати самому - просто слухаєте і відповідаєте, поки не навчитесь це робити одночасно. Це третя по складності секція для мене.

### Reading

40 питань, які розбиті на 3 секції, кожній з яких відповідає текст. Загалом 2150-2750 слів. На це виділяється 60 хвилин.

Загалом немає особливо, що розказати. Якщо у вас гарний словниковий запас англійської мови, проблем виникнути не повинно. Проте все одно рекомендую спробувати пройти тест декілька разів перед тим як здавати. Це четверта по складності секція для мене.

### Writing

Два завдання на які відводиться 60 хвилин:

- **Завдання 1** - описати візуальну сутність: графік, таблиця, діаграма, навіть карта. Очікується приблизно 20 хвилин.
- **Завдання 2** - написати есе на задану тему. Очікується приблизно 40 хвилин.

Я вважаю, що неможливо якісно підготуватись до цієї частини без викладача. Основна складність полягає у тому, що від вас буде очікуватись чітка структура відповіді. Написати в довільному форматі на високий бал не вийде. Саме тому треба, щоб була людина, яка знає, що тут очікується, щоб вона: 1) пояснила це вам 2) могла оцінити ваші відповіді і дати фідбек.

Тут важливою є практика, треба просто набити руку, особливо для першої частини. Як тільки ви правильно описали один графік, далі це майже no brain задача. Це друга по складності секція для мене.

**Про прокторинг:** перед тим як складати ці секції, треба на вебку ноутбука повністю зняти кімнату, щоб можна було переконатися, що ви в кімнаті одні. Під час складання іспиту захоплюється екран і відео з вебки. Не можна використовувати навушники, закривати рот рукою і виходити за межі вебки. Під час складання я підпер підборіддя рукою, закриваючи трохи рот, і до мене підключилась людина сказати, щоб я так не робив. Загалом складання тестів в OMSCS, використовуючи Honorlock, відбувається майже ідентично, окрім частини, де до тебе може хтось підключитися.

### Speaking

Три частини, на які виділяється 11-14 хвилин:

- **Частина 1** - ваше представлення і невелике інтерв'ю. Питають про життя, дім, роботу. Майже звичайна розмова. 4-5 хвилин.
- **Частина 2** - вам дають карточку з темою, на яку треба говорити 3-4 хвилини. Картка містить поінти, які можете використати. На підготовку дається хвилина.
- **Частина 3** - обговорення відповіді з другої частини. Уточнюючі питання. 4-5 хвилин.

Раптом ви думаєте, що якщо у вас гарна розмовна англійська, то ви точно наберете багато балів - ви помиляєтесь. Тут мало того, що треба розмовляти граматично правильно, потрібно ще й використовувати просунуту лексику та граматичні конструкції, які зазвичай в розмовах не зустрінеш.

Проте це не основна складність. Основна складність - це вижати з себе максимальну кількість інформації. Наприклад, якщо в першій частині вам задають просте питання типу "яка ваша улюблена страва", то не можна просто сказати "Борщ" чи "Моя улюблена страва - це борщ". Треба на ходу придумати 2 речення, бажано з вживанням якогось perfect часу. Але майте на увазі - якщо вас понесе кудись не туди, з вас теж знімуть бали.

Для розуміння: в другій частині вас можуть запитати, яку пораду ви нещодавно отримували, а ви могли не отримувати поради взагалі! Або опишіть пісню, яку ви любите. Як взагалі можна описувати пісню 3 хвилини? Мені пощастило - мені випало щось про забруднення навколишнього середовища, а про це можна багато чого наговорити. В другій частині ваша задача, щоб вас зупинили, а не ви самі зупинились.

Це найскладніша частина для мене, бо я в розмовах конкретна людина, і навіть рідною мовою не можу лити воду.

### Реєстрація і результати

Де реєструватися? Я використовував [British Council](https://takeielts.britishcouncil.org/). При реєстрації вам додатково дають доступ до платформи де можна тренуватись.

20 лютого я здавав Speaking, 21 - все інше, 23 я вже мав результати. Здавати раджу заздалегідь, бо IELTS дає можливість перездавати окремі секції за доплату - краще підстрахуватись і здати з запасом, щоб у разі чого мати можливість перездати. Результат IELTS дійсний 2 роки. Ще майте на увазі, що реєструватися треба теж заздалегідь - вільних слотів може не бути на найближчий час.

**Ресурси:**

- [IELTS 17 Academic](https://www.yakaboo.ua/ua/ielts-17-academic-with-answers-authentic-practice-tests.html) (є багато частин)
- [IELTS Advantage](https://www.youtube.com/@Ieltsadvantage) на YouTube
- Рандомні відео mock speaking, де проводять speaking частину на камеру

**Мої результати:**

- Listening 8.0
- Reading 8.5
- Writing 6.5
- Speaking 6.5
- **Total 7.5**

Як можна побачити, пройшов я "на тоненького", але загалом результатом задоволений, особливо знаючи якою була відправна точка.

**Резюмуючи:**

- Починайте готуватися заздалегідь. Час підготовки залежить від вашого рівня, але я б закладав десь пів року.
- Готуйтеся з репетитором, який знайомий з форматом екзамену і може розробити програму індивідуально під ваш запит.
- Здавайте і реєструйтеся теж заздалегідь, щоб була можливість перездати.

## Заповнення заявки

Після того як ви здали IELTS або TOEFL, далі все просто. [Тут](https://grad.gatech.edu/admissions/application-instructions) можна ознайомитись з інструкцією як подавати заявку.

### Диплом

Треба мати диплом бакалавра комп'ютерних наук або суміжної спеціальності із середнім балом 3.0+ з 4, що відповідає ~82+ по 100-бальній шкалі, але це не є строго обов'язковим. Обов'язкова частина - мати диплом бакалавра, але він може бути майже у будь-якій сфері, або може мати середній бал менше 3.0. Такі випадки розглядаються case-by-case. На Reddit багато історій про те, як люди в такій ситуації успішно закінчували OMSCS.

Коли я вступав, не було жодної інформації чи взагалі реально туди вступити з українським дипломом. Тому я переживав, що мій диплом вони можуть не прийняти. Але як ви можете побачити, ці переживання були марними)

Треба завантажити свою копію диплома і додатку до диплома. Після того, як ви оплатили application fee і вас попередньо погодили, треба буде відправити оригінал диплома з додатком і апостильованими перекладами в Georgia Tech. Про те, що вам треба надіслати фізичну копію, вам скажуть окремо. На відправлення диплома дедлайн не такий, як на подачу заявки, тому у вас буде достатньо часу.

Мені пощастило - у мене диплом одразу на двох мовах, тому мені не треба було нічого додатково робити, і я просто його відправив. Після того як ваш диплом перевірять, вам його відправлять назад.

### 3 рекомендаційних листи

Вам треба попросити 3 людей щоб вони вас порекомендували, і в заявці залишити їх університетську (якщо просите викладачів) або корпоративну (якщо просите ваших direct managers) пошту з описом хто вам є ця людина. Потім цим людям приходить посилання на пошту, за цим посиланням вони заповнюють форму.

Я, якщо чесно, не знаю чи треба там прикріпляти сам рекомендаційний лист. Тому, коли я звертався до викладачів, я ще про всяк випадок надсилав їм лист, який вони можуть використати. Мені пощастило - мене проігнорував лише один викладач, якого я просив, тому мені довелося звернутись всього до чотирьох.

Ще один момент: бажано, щоб це були саме викладачі. Якщо у вас вже немає контакту з викладачами, це можуть бути ваші технічні менеджери або колеги, які можуть щось позитивне розказати про ваші знання Computer Science.

Майте на увазі, що люди можуть вам довго не відповідати або довго заповнювати рекомендацію, тому не відкладайте це на останній момент.

### Дозаповнення заявки

Вам ще треба буде коротко відповісти на пару бюрократичних і мотиваційних питань по типу: нащо вам взагалі ця програма і чому ви думаєте, що вам вдасться її закінчити.

Потім ви маєте заплатити application fee. Коли я подавав заявку, це було 105 доларів. В мене без проблем вийшло заплатити гривневою картою Приватбанку онлайн.

На цьому майже все! Далі ви чекаєте поки вас "оброблять". Зазвичай рішення відправляють всім приблизно в один період часу, тому можете моніторити Reddit OMSCS - люди почнуть писати що вони були прийняті. Потім вам скажуть, що ви conditionally accepted, і після того вам треба буде підтвердити ваш диплом бакалавра шляхом відправки його в GaTech (я описував це вище).

У разі виникнення питань є офіційна пошта, на яку можна звернутись. Вам точно нададуть відповідь, але готуйтесь, що це може зайняти багато часу через кількість звернень. Ще можете задавати питання на Reddit, щоб отримати "неофіційні" відповіді від студентів і навіть представників університету.

---

## Післямова

Я хочу, щоб українці айтівці, особливо молоді спеціалісти, розуміли, що зараз є інші шляхи, окрім як по інерції йти на магістра на той факультет, де отримували бакалавра. Сьогодні є можливості отримати освіту світового рівня за адекватні гроші, яка гарно поєднується з full-time роботою, не покидаючи Україну, і вступити на яку може звичайна людина.

Навіть якщо ви отримали освіту вже давно - корисно знати, що є така можливість перекваліфікуватися або підвищити свою кваліфікацію. Я зустрічав багато випадків, коли на OMSCS йшли люди з досвідом 10+ років в індустрії, щоб відкрити для себе нові можливості або просто дізнатися щось цікаве для себе.

---
